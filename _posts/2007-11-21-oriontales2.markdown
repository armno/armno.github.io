---
comments: true
date: 2007-11-21 19:25:08
layout: blog
slug: oriontales2
title: 'ตำนานกลุ่มดาวนายพราน #2'
wordpress_id: 13
categories:
- Astronomy
tags:
- ดาวนายพราน
- ตำนาน
- ตำนานกลุ่มดาวนายพราน
- นิทาน
- นิทานดวงดาว
---

วันนี้มาต่อกันด้วยตำนานกรีก ของกลุ่มดาวนายพรานกันอีกซักเรื่องนึง เรื่องมันมีอยู่ว่า

กาลครั้งหนึ่งนานมาแล้ว (อีกแล้ว) มีนายพรานหนุ่มรูปงามคนหนึ่งนามว่า **โอไรออน (Orion)** เขาเป็นพรานที่มีความสามารถมากมาย (อีกแล้ว) ซึ่งทำหน้าที่เป็นพรานล่าสัตว์ให้กับ**เทพีอาร์เทมิส (Arthemis) **ซึ่งเป็นเทพีแห่งการล่าสัตว์ และมีหน้าที่อีกอย่างคือ นำรถลากดวงจันทร์มาส่องแสงในเวลาค่ำคืน แต่ด้วยความที่โอไรออนหน้าตาดี หล่อเลือกได้ ก็เลยแอบกิ๊กกับเทพีอาร์เทมิสซะงั้น และด้วยความหลงไหล เทพีอาร์เทมิสกลับละเลยหน้าที่ ที่ต้องนำดวงจันทร์มาส่องแสง ชาวโลกทั้งหลายเดือดร้อนเป็นอันมาก เทพอะพอลโลทราบข่าวเข้า ก็เกิดไม่พอใจ และคิดที่จะกำจัดโอไรออนซะ

จนกระทั่งวันหนึ่งอากาศแจ่มใส โอไรออนลงเล่นน้ำล่อฉลามขาวอยู่กลางทะเลอยู่ไกลๆ ตุ๊บป่องๆ เห็นแต่หัวดำๆ เทพอะพอลโลได้ที จึงเอ่ยปากท้าเทพีอาร์เทมิสด้วยภาษากรีกโบราณ ซึ่งผมได้แปลเป็นไทยไว้แล้ว ว่า "ได้ข่าวว่ายิ่งธนูแม่นนักแม่นหนา ไหนลองยิงก้อนดำๆกลางทะเลไกลๆดูหน่อยซิ แต่ไกลอย่างนั้น เจ้าคงยิงไม่ถูกแน่ๆ" เทพีอาร์เทมิสไม่ยอมให้เทพอะพอลโลผู้เป็นพี่ชาย ดูถูกตนอยู่ฝ่ายเดียว จึงชักธนูออกไปยิงออกไปกลางทะเลทันที โดยหารู้ไม่ว่า นั่นคือคนรักของตน เมื่อไปถึงที่เกิดเหตุกลับพบว่าเป็นโอไรออน ซึ่งก็สิ้นใจไปซะแล้ว เทพีอาร์เทมิสโศกเศร้าเสียใจมากมาย จึงนำร่างของโอไรออนขึ้นไปบนท้องฟ้า ให้เกิดเป็นดวงดาว มีให้เห็นอยู่ตลอดไป ซึ่งก็คือกลุ่มดาวนายพรานนั่นเอง

ออกแนวเศร้าๆนิดๆเนาะ

[![](http://files.armno.in.th/uploads/2007/11/arte_01.jpg)](http://files.armno.in.th/uploads/2007/11/arte_01.jpg)


_ภาพวาดเทพีอาร์เทมิส จาก [Kagaya's Gallery](http://www.kagayastudio.com/)_
