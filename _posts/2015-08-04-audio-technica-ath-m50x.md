---
layout: post
title: "หูฟัง Audio-Technica ATH-M50x"
description: เปลี่ยนหูฟังใหม่เป็น Audio-Technica ATH-M50x ตอนนี้ก็ใช้งานมาประมาณ 2 เดือนกว่าๆ แล้ว ถือว่าเป็นหูฟังที่ผมชอบมากอีกตัวหนึ่ง จึงอยากสรุปประสบการณ์ + กึ่งๆ รีวิว พร้อมกับถ่ายรูปมาให้ชมกันครับ
published: true
thumbnail: https://farm8.staticflickr.com/7710/17243021339_2b9e8e4df7.jpg
tags: headphones music m50x
---

หลังจากใช้งาน [Grado SR-80i](http://armno.github.io/grado-sr-80-i-headphone/) มาได้ประมาณ 2 ปี ถึงเวลาที่ต้องเปลี่ยนหูฟังอันใหม่ ที่เปลี่ยนก็เพราะว่าย้ายที่นั่งกันที่ออฟฟิศ
มีเสียงในที่ทำงานเยอะขึ้น แล้ว SR-80i นั้นมีเสียงลอดค่อนข้างมาก (โดยเฉพาะลอดเข้ามาตอนฟังเพลง)
อีกอย่างนึงคือผมยังมีอาการเจ็บหูใบอยู่บ้างตอนใช้ SR-80i ซึ่งเป็นแบบ on ear ทับบนใบหูเป็นเวลานานๆ
จนคิดว่าถึงเวลาต้องเปลี่ยนใหม่แล้วล่ะ

> ลักษณะการใช้งานของผมคือฟังเพลงเป็นหลัก ฟังเกือบทุกแนวยกเว้นเพลง hip hop, แนวตึ๊บๆ กับลูกทุ่งก็ไม่ได้ฟัง
> .. แล้วก็มีใช้ทำเพลงใน Garageband กับอัดเสียงกีต้าร์เล่นๆ ที่บ้านด้วยครับ

![Audio-Technica M50x](https://farm6.staticflickr.com/5449/17241404908_40ace05191_c.jpg)

หลังจากหาข้อมูลอยู่พักนึง ก็ได้หูฟัง [Audio-Technica ATH-M50x](http://www.audio-technica.com/cms/headphones/99aff89488ddd6b1/) เป็นหูฟังตัวล่าสุดที่ผมเลือกซื้อมาใช้ครับ
ไม่เคยใช้ brand นี้มาก่อน แต่ดูจาก review ใน YouTube แล้วเสียงตอบรับค่อนข้างดี
บางเจ้าถึงกับยกให้เป็นหูฟังที่ดีที่สุดในราคาไม่เกิน $200 (ประมาณ 7 พันบาท) กันเลยทีเดียว
ผมเองก็ได้ไปลองฟังเสียงของ M50 (รุ่นก่อนหน้า) แล้วรู้สึกชอบด้วย ก็เลยเลือกตัวนี้ครับ

![ATH M50x Headband](https://farm8.staticflickr.com/7710/17243021339_2b9e8e4df7_c.jpg)

M50x ต่างจาก M50 ที่เห็นได้ชัดคือสายหูฟังให้มา 3 แบบ และถอดเปลี่ยนได้ นอกนั้นก็เป็นรายละเอียดเล็กๆ น้อยๆ

![ATH M50x ถอดสายออก](https://farm6.staticflickr.com/5323/16806714604_2409b8cf17_c.jpg)

![ATH-M50x](https://farm8.staticflickr.com/7721/17429242525_130b218203_c.jpg)

หูฟังตัวนี้ซื้อมาจากร้าน Munkonggadget.com ส่งตรงมาถึงเชียงใหม่ครับ

### คุณภาพวัสดุ

Audio-Technica เป็นบริษัทสัญชาติญี่ปุ่น แต่ M50x นี้ผลิตที่ประเทศไต้หวันครับ
งานประกอบดีมาก เนี้ยบดีตั้งแต่กล่องยันหูฟัง งานประกอบแน่นหนาดีมาก ไม่อยากจะอวยเลย แต่ชอบจริงๆ

![closer look ATH-M50x](https://farm6.staticflickr.com/5325/17403165626_4b597f2b23_c.jpg)

ฟองน้ำครอบหูบุหนังดูดีเลยทีเดียว

![M50x พับเก็บได้](https://farm8.staticflickr.com/7680/17242993859_12cbff4234_c.jpg)

สายหูฟัง 3 แบบที่ให้มานั้นก็มี

- สายขด (coiled cable) ยาว 3 เมตร
- สายตรง (straight cable) ยาว 3 เมตร
- สายตรง ยาว 1.2 เมตร

ผมเก็บ coiled cable ไว้ใช้ที่บ้าน สายตรงยาว ไว้ใช้ประจำที่ออฟฟิศ ส่วนสายตรงสั้น เอาติดถุงไว้ เผื่อใช้กับโทรศัพท์หรือ laptop ครับ สายของ M50x มีตัวล็อกเฉพาะของ Audio-Technica เวลาใส่ต้องหมุนนิดนึงเพื่อให้เข้าล็อก
ข้อดีของการหมุนล็อกนี้ก็คือไม่ต้องกลัวหลุดเวลาเสียบฟังอยู่ ส่วนข้อเสียก็คือจะใช้สายของยี่ห้ออื่นไม่ได้ครับ

ในกล่องมีตัวแปลงแจ็คจาก 3.5mm เป็น 6.3mm มาให้ด้วย ใช้ได้กับเฉพาะสายยาว 3 เมตร ส่วนสาย 1.2 เมตรนั้นใช้ไม่ได้ เพราะไม่มีเกลียวหมุน

![ตัวล็อกสายหูฟังของ M50x](https://farm8.staticflickr.com/7658/17427209582_0503e64a4f_c.jpg)

### ความสบายตอนสวมใส่

เทียบกับ SR-80i แล้วถือว่า M50x หนักกว่าพอสมควร ใส่ตอนแรกๆ ก็รู้สึกว่ามันหนัก ตอนนี้ก็เริ่มชินแล้วครับ
ฟองน้ำบุหนังนั้นก็ถือว่านุ่มเลยทีเดียว ครอบหูได้ทั้งใบ (ส่วนเรื่องเจ็บใบหูนั้นหายไปเลย เพราะไม่กดหูแล้ว)
ด้วยความที่เป็นหูฟังแบบปิด จะมีความร้อนสะสมบ้างเมื่อใส่นานๆ แต่ก็แค่อุ่นๆ ครับ ไม่ถึงกับร้อน พักแป๊ปเดียวก็หาย

M50x ไม่ใช่หูฟังประเภทตัดเสียงรบกวน (noise cancelling) แต่ก็สามารถป้องกันเสียงรบกวนจากภายนอกได้ค่อนข้างเยอะ
(noise isolation ดีมาก) ถ้าใส่หูฟังเฉยๆ ไม่เปิดเสียงอะไรเลย จะรู้สึกเหมือนหูอื้อ เพราะว่าไม่ค่อยได้ยินเสียงตัวเอง
แต่พอเปิดเพลงแล้วก็แทบจะไม่ได้ยินเสียงรบกวนจากภายนอกเลย ปกติผมก็จะเปิดเพลงไว้ตลอดเวลา ถึงแม้ไม่ได้ฟังก็ตาม
เพราะถึงเวลาอยากปิดสวิตช์ noise รอบตัว ก็แค่หยิบหูฟังมาใส่หูได้เลย

![ด้านข้างของ ATH-M50x](https://farm9.staticflickr.com/8748/16806741734_788a274531_c.jpg)

### เสียง

> ตอนที่ซื้อ SR-80i ผม burn ก่อนใช้จริงนานมาก (500+ ชั่วโมง).. ส่วนตัวนี้ผมไม่ได้ burn ก่อนใช้งานเลย
> เพราะตอนออกจากล่องมา เสียงมันก็ค่อนข้างดีอยู่แล้ว .. (นี่เหมือนจะอวยอีกแล้วนะ) แกะกล่องออกมา เช็คของ แล้วก็ลองฟังเลย
> พบว่าเสียงมันไม่ต่างกับตัว M50 ที่ไปลองที่ร้านมาก ก็เลยไม่ burn ฟังมันทั้งยังงั้นแหละ

M50x เป็นหูฟังประเภท Studio Monitor ซึ่งหูฟังประเภทนี้มักใช้กันในห้องอัด หรือกับงานใน studio ที่ต้องการรายละเอียดของเสียง
และความเที่ยงตรงเป็นหลัก ซึ่งผมชอบมากเพราะทำให้ได้ยินรายละเอียดของเครื่องดนตรีที่ไม่เคยได้ยินมาก่อนในเพลงที่ฟังอยู่ทุกวัน
หรือทำให้ได้ยินดนตรีในแบบที่ใกล้เคียงกับที่นักดนตรีทำมาจริงๆ มากขึ้นกว่าเดิม

แนวเสียงจะเป็นโทนกลางๆ ไม่เน้นไปทางทุ้มหรือแหลม แต่ให้รายละเอียดเสียงดนตรี รวมไปถึงตำแหน่งการวางเครื่องดนตรีในเพลงได้ชัดเจนมาก
ทำได้ดีกว่า SR-80i อยู่เยอะพอสมควร ถ้าใครชอบเสียงแนว Grado อยู่แล้ว ก็น่าจะชอบ M50x เหมือนกันครับ
แต่ถ้าชอบฟังเพลงเฉพาะบางแนวเป็นพิเศษ เน้นเบส หรือเน้นเสียงแหลมอย่างใดอย่างหนึ่ง ก็ไม่แนะนำนะ

![M50x](https://farm9.staticflickr.com/8880/17958204910_2637bfd60c_c.jpg)

### สรุป

ชอบ

- วัสดุกับงานประกอบดีมาก ดูดี ที่สำคัญ แข็งแรง
- ให้เสียงดนตรีกว้างอย่างแม่น้ำ amazon รายละเอียดดนตรีในเพลงมาเต็ม 7 ตู้คอนเทนเนอร์
- ถอดสายได้ พับตัวหูฟังได้ เก็บในถุงง่าย
- สวมใส่สบาย ใส่นานๆ ได้ ไม่เจ็บหูแล้ว

meh:

- หนัก (หนักกว่า SR-80i เยอะพอสมควร)
- สายหูฟังทั้ง 3 แบบ เส้นเล็กกว่า และไม่ถึกเท่าของ Grado
- ขั้วล็อกสายกับหูฟังเป็นแบบเฉพาะ

![M50x บนโต๊ะทำงาน](https://farm9.staticflickr.com/8788/17957972318_d9fb8c8e22_c.jpg)

ปล.

- ใน YouTube มีรีวิว M50x อยู่ค่อนข้างเยอะ แต่[รีวิวของ MKBHD](https://www.youtube.com/watch?v=y5DyEYuvF3o) ทำให้ผมตัดสินใจเลือก M50x ครับ
- M50x มีรุ่น Limited Edition อีก 2 รุ่นคือสีน้ำตาล กับสีเขียวเข้ม สวยดี แต่แพงกว่ารุ่นปกติ
- ในซีรีส์นี้ยังมีรุ่นอื่นๆ อีกตั้งแต่ M20x, M30x, M40x ไปถึง M70x ที่เพิ่งออกมาใหม่ คุณสมบัติกับราคาก็ไต่ไปตามระดับครับ
