---
comments: true
date: 2007-12-07 17:09:16
layout: blog
slug: geminids-meteorite
title: ฝนดาวตกเจมินิดส์ (อีกซักที)
wordpress_id: 20
categories:
- Life
tags:
- กลุ่มดาวคนคู่
- ฝนดาวตก
- เจมินิดส์
---

เคยเขียนเกี่ยวกับเรื่อง[ฝนดาวตกเจมินิดส์](http://www.armno.in.th/20071107/nextmeteorshower/)ไปครั้งนึงแล้วครับ คราวนี้กลับมาเตรียมตัวดูกันอีกที คราวก่อนเคยบอกไปว่าอัตราการสูงสุดอยู่ที่ประมาณ **100 ดวง/ชั่วโมง** แต่สำหรับในประเทศไทยเขาคงลดราคาน่ะครับ เหลือประมาณ **50-80 ดวง/ชั่วโมง** อุอุ ล้อเล่นน่ะครับที่ว่าลดราคา คงเป็นผลจากปัจจัยอื่นมากกว่า ฝนดาวตกเจมินิดส์เป็นฝนดาวตกในกลุ่มดาวคนคู่ครับ แต่จริงๆแล้วเกิดจากฝุ่นของ**ดาวเคราะห์น้อย 3200 ไทฟอน** สำหรับช่วงนี้ก็สังเกตเห็นกลุ่มดาวคนคู่ได้ตั้งแต่ประมาณ 3 ทุ่มเป็นต้นไป ทางทิศตะวันออกค่อนไปทางเหนือนิดๆ ขึ้นมาพร้อมๆกับดาวอังคารนั่นแหละครับ

สถาบันวิจัยดาราศาสตร์ (สดร.) เชิญชวนสื่อมวลชนและผู้คนที่สนใจ ขึ้นไปชมฝนดาวตกที่หอดูดาวสิรินธร มหาวิทยาลัยเชียงใหม่ ผมเองอยากไปมากก แต่คงไปไม่ได้ เพราะว่าใกล้สอบแล้ว ต้องดิ้นรนเอาชีวิตรอด ด้วยการเอาหนังสือหนุนหัวแล้วนอนเหมือนอย่างเคย  แต่ถึงแม้จะไม่ได้ขึ้นไปบนหอดูดาว แต่ผมก็ไม่พลาดที่จะดูหรอกครับ

ช่วงนี้เชียงใหม่เป็นอะไรไม่รู้ครับ มีเมฆเยอะหน่อย แต่ก็พอเห็นดาวเกินครึ่งท้องฟ้า เมื่อวานผมไปนั่งดูดาวคนเดียวที่บริเวณสนามบาสกลางแจ้ง (เอาข้าวไปกินด้วย) ดูแล้วคิดถึงบรรยากาศเก่าๆเมื่อตอนสมัยม.ปลาย ผมชอบนอนดูดาวบนดาดฟ้าหลังบ้าน ดวงดาวทุกดวงยังสวยงามไม่เปลี่ยนไปเลย แต่ข้อเสียของเชียงใหม่ก็คือ แสงรบกวนเยอะมากครับ เทียบกับที่บ้านผม (จ.น่าน) แล้ว ต่างกันลิบเลยล่ะ ใครว่าเป็นบ้านนอกผมไม่เถียงครับ เพราะมันจริง  :mrgreen:  แต่ถ้าเป็นบ้านนอกแล้วเห็นดาวชัดกว่า เยอะกว่า ผมยอมมม

งานอดิเรกที่ผมชอบมากอีกอย่าง นอกจากการดูดาวก็คือการถ่ายรูปครับ  เมื่อวานลองพยายามถ่ายรูปดาวด้วยกล้องดิจิตอลคอมแพ็คอีกครั้ง กล้องที่ใช้อยู่เป็น **Sony Cybershot W-5** โบราณนิดๆ แต่ก็เปิดหน้ากล้องรับแสงได้สูงสุด **30 วินาที** ก็เพียงพอแล้วสำหรับการทำให้เห็นดาวเป็นดวงๆ แต่ปัญหาใหญ่ก็คือ ขาตั้งกล้องของผมอันเล็กเกินไป อันใหญ่ที่เอามาจากบ้านก็หายไปไหนแล้วไม่รู้  ภาพที่ถ่ายได้ก็ถือว่ามองออกน่ะครับว่าดวงไหนเป็นดวงไหน แต่จะเบลอนิดๆเพราะกล้องสั่นๆ ไว้วันหลังจะลองพยายามถ่ายดูอีกทีละกัน แล้วจะเอารูปมาให้ดู _(อยากได้กล้องแบบ SLR จังงง)_

เอาล่ะนอกเรื่องฝนดาวตกเจมินิดส์ไปเยอะเลย ผมท่องเน็ตไปเรื่อยๆเจอเว็บน่าสนใจเกี่ยวกับในดาวตกเจมินิดส์มาฝากครับ



	
  * [วิดิโอจากหอดูดาวในประเทศอิสราเอล](http://www.bareket-astro.com/live/meteor/gemenids.html)

	
  * [แอนิเมชั่นจำลองในดาวตกเจมินิดส์](http://www.shadowandsubstance.com/)

	
  * [ข้อมูลฝนดาวตกเจมินิดส์จาก NASA](http://science.nasa.gov/headlines/y2007/03dec_asteroidshower.htm)


ขอให้มีความสุขกับการดูฝนดาวตกนะครับ
