---
comments: true
date: 2007-12-09 18:44:48
layout: blog
slug: orion-constellation
title: กลุ่มดาวนายพราน
wordpress_id: 21
categories:
- Life
tags:
- กลุ่มดาว
- กลุ่มดาวนายพราน
- ดาวเต่า
- ดาวไถ
- เนบิวลาสว่างใหญ่
---

**[กลุ่มดาวนายพราน](http://en.wikipedia.org/wiki/Orion_(constellation))**เป็นกลุ่มดาวที่มีชื่อเสียงโด่งดังสะท้านเอกภพ อีกกลุ่มดาวหนึ่งในฤดูหนาวครับ (ว่าไปนั่น) สำหรับคนไทยเรียกกลุ่มดาวนายพรานว่า** ดาวเต่า** ข้างในดาวเต่ามี **ดาวไถ** อีกที ผมก็คิดว่าเหมือนเต่าอยู่เหมือนกัน ส่วนคนญี่ปุ่นเขาเรียกว่า **ดาวกลองสองหน้า** ครับ เอาล่ะ เดี๋ยวจะนอกเรื่องเสียเวลา มารู้จักกลุ่มดาวนายพรานกันให้มากกว่านี้ดีกว่า

**กลุ่มดาวนายพราน** หรือ **Orion** ประกอบด้วยดาวฤกษ์ (ที่มี[ความสว่างปรากฏ](http://th.wikipedia.org/wiki/%E0%B8%84%E0%B8%A7%E0%B8%B2%E0%B8%A1%E0%B8%AA%E0%B8%A7%E0%B9%88%E0%B8%B2%E0%B8%87%E0%B8%9B%E0%B8%A3%E0%B8%B2%E0%B8%81%E0%B8%8F)น้อยกว่า 3) จำนวนทั้งหมด 8 ดวงครับ ในจำนวนนี้มี 2 ดวงที่เป็นดาวฤกษ์สว่างมาก ก็คือดาว **บีเทลจุส (Betelgeuse)** ตรงไล่ขวา เป็นดาวยักษ์แดง สีออกแดงๆส้มๆ อยู่ห่างออกไปประมาณ 420 ปีแสง  ส่วนอีกดวงก็คือดาว **ไรเจล (Rigel)** ตรงเข่าซ้าย(หรือเท้าซ้าย) อยู่ห่างออกไปประมาณ 770 ปีแสงครับ


[![DSC02512](http://www.armno.in.th/wp-content/uploads/2007/12/dsc02512-thumb.jpg)](http://www.armno.in.th/wp-content/uploads/2007/12/dsc02512.jpg)
_(คลิกที่ภาพเพื่อดูขนาดเต็มได้ครับ)_

กลุ่มดาวนายพรานถือว่าเป็นกลุ่มดาวที่มีความโดดเด่นมากที่สุด ในกลุ่มดาวฤดูหนาว เพราะสามารถมองเห็นได้ยาวนาน และสังเกตหาง่าย  โดยเฉพาะช่วงนี้สามารถสังเกตเห็นได้ตลอดทั้งคืนเลยล่ะครับ  โดยจะเริ่มโผล่ขึ้นจากขอบฟ้าตั้งแต่เวลาประมาณหนึ่งทุ่ม ทางทิศตะวันออกครับ  โดยจะขึ้นแบบตะแคงข้าง  ส่วนเวลาตกก็ประมาณตีห้า ทางทิศตะวันตก ค่อนไปทางใต้เล็กน้อย


[![DSC02509](http://www.armno.in.th/wp-content/uploads/2007/12/dsc02509-thumb.jpg)](http://www.armno.in.th/wp-content/uploads/2007/12/dsc02509.jpg)
_(คลิกที่ภาพเพื่อดูขนาดเต็มได้ครับ)_


นอกจากนี้ ในกลุ่มดาวนายพรานยังมีเนบิวลาที่สวยงามอยู่ครับ คือ **เนบิวลาสว่างใหญ่ (Great Orion Nebula, M42)** อยู่บริเวณใต้เข็มขัดของนายพราน  ตอนมัธยมผมเคยได้มีโอกาศดูเนบิวลานี้ผ่านกล้องดูดาวอยู่ครั้งนึงครับ สวยและสว่างใหญ่สมชื่อมากจริงๆ ผมยังจำภาพได้จนถึงทุกวันนี้เลยล่ะ




สองรูปแรกผมถ่ายเอง ก็คงชัดได้แค่นั้นแหละครับ แต่ความสุขอีกอย่างหนึ่งของการดูดาว คือการได้เก็บบันทึกภาพไว้นี่แหละครับ  ผมฝันไว้ว่าวันหนึ่งจะซื้อกล้องดูดาว และกล้องสำหรับถ่ายภาพดวงดาวให้กับตัวเอง วันนี้ก็ดูไปก่อนละกัน ขอให้มีความสุขกับการดูดาวนะครับ
