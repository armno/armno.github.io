---
comments: true
date: 2008-08-11 22:43:47
layout: post
slug: perseids-meteor-shower
title: ฝนดาวตกเพอร์ซิอิดส์
wordpress_id: 106
categories:
- Astronomy
tags:
- Astronomy
- กลุ่มดาวเปอร์เซอุส
- ฝนดาวตก
- ฝนดาวตกเพอร์ซิอิดส์
- วันแม่
---

**[ฝนดาวตกเพอร์ซิอิดส์ (Perseids Meteor Shower)](http://en.wikipedia.org/wiki/Perseids)** เป็นฝนดาวตกครั้งใหญ่อีกครั้งของปีนี้ครับ โดยเฉพาะฝั่งอเมริกาเหนือ เพราะว่าช่วงนี้บ้านเขาตรงกับฤดูร้อนพอดีครับ ฝนดาวตกเพอร์ซิอิดส์เกิดจากฝุ่นของดาวหางสวิฟ-ทัตเติล อัตราการตกสูงสุดอยู่ที่ประมาณ **๖๐ ดวงต่อชั่วโมงในประเทศไทย** สูงสุดอยู่ที่ ๑๐๐ ดวงต่อชั่วโมงครับ โดยคืนที่มีอัตราการตกสูงสุดก็คือ **คืนวันแม่แห่งชาติ ๑๒ สิงหาคมนี้** (จนถึงเช้ามืดวันที่ ๑๓ สิงหาคม) โดยสามารถสังเกตได้ตั้งแต่เวลาประมาณ **๔ ทุ่มเป็นต้นไป** ทางท้องฟ้าด้านทิศตะวันออก บริเวณกลุ่มดาวเปอร์เซอุส ซึ่งอยู่ใกล้กับกลุ่มดาววัว และกลุ่มดาวปลาครับ

![](http://www.anzaobservatory.com/bol3Leo35-04xLMC_SMC.jpg)
(รูปภาพจาก [http://www.anzaobservatory.com/](http://www.anzaobservatory.com/))

อุปสรรคสำคัญของบ้านเราก็คงจะเป็นสภาพอากาศนี่แหละครับ บ้านเราเป็นฤดูฝนพอดี ช่วงนี้ฝนยิ่งตกหนักด้วย ไม่รู้ท้องฟ้าจะเปิดรึเปล่าน้อ ฝนดาวตกเพอร์ซิอิดส์เป็นฝนดาวตกครั้งใหญ่ครั้งหนึ่งของปีก็จริง แต่บ้านเราไม่ค่อยได้ให้ความสนใจเท่าไหร่ อากาศไม่ค่อยเป็นใจ เลยไม่ค่อยมีใครสนใจครับ จะไปสนใจ **ฝนดาวตกลีโอนิดส์** ในช่วงเดือนพฤศจิกายนกันซะมากกว่า เพราะว่าช่วงนั้นอากาศดีครับ ฤดูหนาวซะด้วย อ้อ อุปสรรคอีกอย่างก็คือ **แสงจันทร์รบกวนก่อนเวลาประมาณ ๒.๓๐ น. นะครับ** คืนนั้นเป็นคืนขึ้น ๑๑ ค่ำน่ะครับ แสงจันทร์ก็สว่างพอสมควรเลยล่ะ

การสังเกตฝนดาวตกครั้งนี้ ควรไปอยู่นอกเมือง ที่โล่งๆ แสงรบกวนน้อยๆจะดีที่สุดครับ สำหรับผมคงลำบากน่าดูเลย เพราะมช.ตั้งอยู่ทางทิศตะวันตกของตัวเมือง ต้องมองไปทางทิศตะวันออกด้วย คงเห็นแต่แสงไฟจากคอนโดหรูๆกลางใจเมืองล่ะมั้งครับ
